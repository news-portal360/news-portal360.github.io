
<html>
<head><script data-ad-client="ca-pub-6784389220725293" async src="https://pagead2.googlesyndication.com/pagead/js/adsbygoogle.js"></script></head>
<title>news-portal360</title>
<body>
<table width="990"bgcolor="white">
<tr><th><font color="blue"size="10">News-portal360</font></th></tr>
</table></br>
<p align="left">
<b>২৩ জুলাই</b>
<p><b><font size="5">পাকিস্তানের হয়ে না খেলতে পারার কষ্ট দক্ষিণ আফ্রিকার ক্রিকেটারের</font></b></p>
<p align="center"><img src="tahir.png"width="400"height="400">
<p>দক্ষিণ আফ্রিকার জার্সিতে টেস্ট , ওয়ানডে ও টি টোয়েন্টি খেলেছেন। অথচ পাকিস্তানের হয়ে খেলতে না পারার কষ্ট পোড়ায় তাঁকে।
পাকিস্তানের লাহোরে জন্ম ইমরান ইমরান তাহিরের। বেড়ে ওঠাও সেখানেই। কিন্তু তাহির ছিলেন যাযাবর ক্রিকেটার। একের পর এক দল পাল্টে খেলেছেন বিভিন্ন ঘরোয়া লিগে। শেষ পর্যন্ত এক রমণীর প্রেম ও ভালোবাসা তাঁকে থিতু করেছে দক্ষিণ আফ্রিকায়। ভারতীয় বংশোদ্ভূত দক্ষিণ আফ্রিকান সেই মেয়ে সুমাইয়া দিলদারকে বিয়ে করে নেলসন ম্যান্ডেলার দেশটিকেই আপন করে নিয়েছেন তিনি। এর পরে ২০০৯ সালে ৩২ বছর বয়সে দক্ষিণ আফ্রিকার হয়ে আন্তর্জাতিক ক্রিকেটে অভিষেক।
প্রোটিয়াদের হয়ে তাঁর ভান্ডারে কত সাফল্যই না ধরা দিয়েছে। কিন্তু শিকড় কি ভোলা যায় ? তা যায় না বলেই তো এখনো পাকিস্তানের জার্সিতে না খেলতে পারার হতাশায় ভোগেন তাহির। পাকিস্তানের অনূর্ধ্ব- ১৯ জাতীয় দলের হয়ে খেলা হলেও মূল জাতীয় দলে না খেলতে পারার কষ্ট তাঁকে এখনো পোড়ায়।
পাকিস্তানি এক চ্যানেলের কাছে নিজের হতাশা ব্যক্ত করেছেন অবসরে যাওয়া ৪২ বছর বয়সী তাহির , ‘আমি লাহোরে ক্রিকেট খেলতাম এবং সেখানে থাকার জন্য এইটি গুরুত্বপূর্ণ ভূমিকা ছিল। আমি আমার ক্যারিয়ারের বেশির ভাগ সময় পাকিস্তানে খেলেছি। কিন্তু সেখানে সুযোগ না পাওয়ায় আমি হতাশ। ’
উপায়ান্তর না দেখেই এক প্রকার হাল ছেড়ে দিয়ে পাকিস্তান ছেড়ে ছিলেন তাহির। ‘ভাগ্যিস’ ছেড়েছিলেন! না হলে কী আর কোনো দেশের জাতীয় দলের হয়ে খেলা সৌভাগ্য হতো তাঁর। তাই দক্ষিণ আফ্রিকার হয়ে খেলার সুযোগ পাওয়ায় স্ত্রীকে ধন্যবাদ জানিয়েছেন তিনি , ‘পাকিস্তান ছাড়া আমার জন্য কঠিন ছিল। কিন্তু ঈশ্বরের আশীর্বাদে ও দক্ষিণ আফ্রিকার হয়ে খেলতে পারার মূল কৃতিত্ব আমার স্ত্রীর।’
ইংল্যান্ডে অনুষ্ঠিত শেষ ওয়ানডে বিশ্বকাপ খেলেই অবসরের ঘোষণা দেন তাহির । এর আগে দক্ষিণ আফ্রিকার জার্সিতে ১০৭ ওয়ানডেতে ১৭৩ উইকেট , ৩৮ টি টি টোয়েন্টি খেলে ৬৩ উইকেট এবং ২০ টি টেস্ট খেলে ৫৭ টি উইকেট পেয়েছেন তাহির।
</p></br>
<p align="center"><img src="amir.png"width="400"height="400">
<p><b><font size="5">ক্যারিয়ারের দ্বিতীয় ভুলের মাশুল গুনছেন আমির</font></b></p>
<p>পাকিস্তানি পেসার মোহাম্মদ আমিরের ক্যারিয়ারের প্রথম ভুলের কথা তো সবার জানা। ২০০৯ সালে স্পট ফিক্সিং করে পাঁচ বছর ছিলেন খেলার বাইরে। ২০১৫ সালে খেলায় ফিরে করেন আরেক ভুল। পাঁচ বছর সব ধরনের ক্রিকেট থেকে দূরে থাকার পর ফিরেই বোলিং করেছেন প্রচুর।
আন্তর্জাতিক পর্যায়ে তিন সংস্করণেই খেলেছেন। শরীর সামলাতে পারেনি সেই ধকল। এরপর গত জুলাই মাসে মাত্র ২৮ বছর বয়সে এসে টেস্ট ক্রিকেট থেকে অবসর নিয়েছেন আমির। দুর্দান্ত দক্ষতাসম্পন্ন এই বাঁহাতি পেসারের টেস্ট ক্যারিয়ার থামে মাত্র ৩৬ টেস্ট ও ১১৯ উইকেটে।
তবে আমির নিজের ভুল তরুণদের করতে বারণ করেছেন। লম্বা বিরতির পর বুঝেশুনে বোলিংয়ে ফেরার পরামর্শ তাঁর। পাকিস্তানি সংবাদমাধ্যমে তিনি বলেছেন, ‘আমি অনেক বড় ভুল করেছি, ফিরেই খেলেছি তিন সংস্করণের ক্রিকেট। ভবিষ্যৎ ক্রিকেটারদের এমন কিছু করা থেকে বিরত থাকতে বলব। সবার নিজের সামর্থ্য মাথায় রাখা উচিত। নিজেকে বোলিংয়ের ছন্দে আনতে এক অথবা দুই সংস্করণের ক্রিকেট খেলা উচিত। এরপর যদি বিশ্বাস করে যে আরেক সংস্করণ খেলা সম্ভব এখন, তাহলেই তিন সংস্করণে খেলা উচিত।’
ক্রিকেটে ফেরার পরের এক বছরে বিশ্বের সব বোলারের তুলনায় বেশি বল করেছিলেন আমির। অতি বোলিংয়ের চাপ শেষ পর্যন্ত সইতে পারেনি আমিরের শরীর। কমে এসেছে গতি। কমেছে সুইংয়ের ধার। এরপর ২০১৮ সালে আসে চোটের ধাক্কা। এক বছর পর নিজের ক্যারিয়ার বাঁচাতে বাধ্য হয়ে ছাড়েন টেস্ট ক্রিকেট।
টেস্ট ছাড়ায় সাদা বলের ক্রিকেটে পাকিস্তানকে আরও পাঁচ–ছয় বছর সময় দিতে পারবেন বলে বিশ্বাস আমিরের, ‘পেসারদের সতর্ক হতে হবে। ফেরার পর সব সংস্করণে খেলার কারণে আমার সমস্যা দেখা দেয়। ২০১৮ সালে চোটে পড়ি। এরপর সেই মৌসুমে সাদা বলের ক্রিকেট খেলিনি। আশা করছি আমার ক্যারিয়ার আরও পাঁচ-ছয় বছর দীর্ঘ হবে।’
২৮ বছর বয়সী এই বাঁহাতি পেসার সম্প্রতি ইংল্যান্ডে অবস্থানরত পাকিস্তান দলের সঙ্গে যোগ দিয়েছেন। ইংল্যান্ডে তিন ম্যাচের টি-টোয়েন্টি সিরিজ খেলার কথা পাকিস্তানের।

</p></br>
<hr size="8"width="990"color="red">
<b>২২ জুলাই</b>
<p><b><font size="5">অস্ট্রেলিয়ার বিশ্বকাপ ২০২২-এ গেলে টিকিটের অর্থ ফেরত</font></b></p>
<p align="center"><img src="Wc.png"width="400"height="400">
<p>টি-টোয়েন্টি বিশ্বকাপ এ বছর স্থগিত করেছে আইসিসি। কিন্তু এরই মধ্যে যারা টিকিট কিনে ফেলেছেন তাদের কী হবে? এ বিষয়ে আইসিসি তাদের ওয়েবসাইটে বিবৃতি দিয়েছে
২০২০ টি-টোয়েন্টি বিশ্বকাপের ভাগ্য ঝুলে ছিল এত দিন। কাল সেই ঝুলে থাকা ভাগ্যের একটা সমাধান হয়েছে। স্থগিত করা হয়েছে ২০২০ সালের টি-টোয়েন্টি বিশ্বকাপ। কিন্তু এ বছর টি-টোয়েন্টি বিশ্বকাপের ভাগ্যটা যেন রবীন্দ্রনাথের ছোট গল্পের বর্ণনার মতো—শেষ হইয়াও হইলো না শেষ!
একটি বিষয় যে এখনো ঝুলে আছে—অস্ট্রেলিয়ায় টি–টোয়েন্টি বিশ্বকাপ পিছিয়ে ২০২১, না ২০২২–এ হবে? এর ওপর আবার নির্ভর করছে যাঁরা টিকিট কিনেছেন তাঁদের টিকিটের মূল্য ফেরত দেওয়া হবে কি না!
পরপর দুটি টি–টোয়েন্টি বিশ্বকাপের সূচি আগে থেকেই ছিল। অস্ট্রেলিয়ায় এ বছর আর আগামী বছর ভারতে। করোনাভাইরাস মহামারির কারণে এ বছরের বিশ্বকাপ স্থগিত হয়ে যাওয়ার কারণেই বেধেছে বিপত্তি। ভারত কোনোভাবেই ২০২১ বিশ্বকাপ ছাড়তে চায় না। কারণ ২০২৩ সালে আবার ওয়ানডে বিশ্বকাপ হবে সেখানে। টানা দুই বছরে দুটি বিশ্বকাপ আয়োজন দেশটির জন্য কঠিন হয়ে যাবে। তা ছাড়া সম্প্রচার স্বত্বের জটিলতা তো আছেই।
এসব কারণে একটু থমকে যেতে হয়েছে আইসিসিকে। ভারত ও অস্ট্রেলিয়ার বোর্ডের সঙ্গে এরই মধ্যে আলোচনা শুরু করে দিয়েছে আইসিসি। কিন্তু অস্ট্রেলিয়ায় এ বছর টি-টোয়েন্টি বিশ্বকাপের টিকিট এরই মধ্যে যারা কিনে ফেলেছেন তাদের কী হবে? এ নিয়ে আইসিসি তাদের ওয়েবসাইটে একটি বিবৃতি দিয়েছে। সেই বিবৃতিতে সবকিছু স্পষ্ট করেছে ক্রিকেটের সর্বোচ্চ সংস্থাটি।
করোনাভাইরাসের কারণে স্থগিত হওয়া টি-টোয়েন্টি বিশ্বকাপ যদি অস্ট্রেলিয়ায় ২০২২ সালে হয় তাহলে টিকিটের মূল্য পুরোটা ফেরত দেওয়া হবে। আর যদি ২০২১ সালে হয় যারা টিকিট কিনেছেন তারা এই টিকিট দিয়েই খেলা দেখতে পারবেন। আইসিসি তাদের টিকিট পার্টনারদের মাধ্যমে অনেক আগেই অক্টোবর–নভেম্বরের টি–টোয়েন্টি বিশ্বকাপের টিকিট বিক্রি শুরু করেছিল। এরই মধ্যে টিকিটের বড় একটা অংশ বিক্রি হয়ে গেছে।
আইসিসির কথা, 'অস্ট্রেলিয়ায় যদি টুর্নামেন্টটি ২০২১ সালে হয় তাহলে সবাই যেন টিকিট রেখে দেন। যারা টিকিট কিনেছেন তাদের টিকিট ২০২১ পর্যন্ত ব্যবহারযোগ্য থাকবে। আর টুর্নামেন্টটি যদি অস্ট্রেলিয়ায় ২০২২ সালে হয় তাহলে টিকিটের পুরো মূল্য ফেরত দেওয়া হবে।' তবে অর্থ ফেরত পেতে অনলাইনে আবেদন করতে হবে। আবেদনের শেষ তারিখ ১৫ ডিসেম্বর। আবেদন করার ৩০ দিনের মধ্যে যে যার অর্থ ফেরত পেয়ে যাবেন।

</p></br>
<p align="center"><img src="harpar.png"width="400"height="400">
<p><b><font size="5">টেন্ডুলকারের যে আউট নিয়ে এখনো গর্ব করেন হারপার</font></b></p>
<p>অস্ট্রেলিয়ার সাবেক ফাস্ট বোলার গ্লেন ম্যাকগ্রার বাউন্সারে ‘ডাক’ করেছিলেন টেন্ডুলকার। বল গিয়ে লাগে তার কাঁধে। ম্যাকগ্রাসহ অস্ট্রেলিয়ার ফিল্ডারদের আবেদনে সাড়া দিয়ে আউটের আঙুল তুলে দেন অস্ট্রেলিয়ার আম্পায়ার ড্যারিল হারপার।
 
‘শোল্ডার বিফোর উইকেট’—এমন কোনো আউট ক্রিকেটে নেই। বিশ্বের কোনো স্কোরবোর্ডে এটা খুঁজেও পাবেন না কেউ। অথচ এই আউটটাই কিনা একবার হয়েছিলেন শচীন টেন্ডুলকার! তবে সেই ম্যাচের স্কোর কার্ডে আউটটি এলবিডব্লুই হিসেবেই বলা আছে। তাহলে ‘শোল্ডার বিফোর উইকেট’ বলা হচ্ছে কেন? বলটা যে লেগেছিল টেন্ডুলকারের কাঁধে!
ঘটনাটি ১৯৯৯ সালের, ভারতীয় দলের অস্ট্রেলিয়া সফরে। টেন্ডুলকার তখন ছিলেন ভারতীয় দলের সমার্থক শব্দ। ভারতের ক্রিকেট পাগল মানুষ তাঁকে বলত ‘ক্রিকেট-দেবতা’। ওই সফরের অ্যাডিলেড টেস্টেই ও রকম অদ্ভুত আউট হয়েছিলেন টেন্ডুলকার। আউটটি দিয়েছিলেন অস্ট্রেলিয়ার সাবেক আম্পায়ার ড্যারিল হারপার। সেই সময়ের অন্যতম সেরা আম্পায়ার এখনো মনে করেন, তাঁর সিদ্ধান্ত ঠিক ছিল।
অস্ট্রেলিয়ার সাবেক ফাস্ট বোলার গ্লেন ম্যাকগ্রার একটি বাউন্সারে ‘ডাক’ করেছিলেন টেন্ডুলকার। বল গিয়ে লাগে তাঁর কাঁধে। ম্যাকগ্রাসহ অস্ট্রেলিয়ার ফিল্ডারদের আবেদনে সাড়া দিয়ে আম্পায়ার হারপারও আঙুল তুলে দেন। বেশ হইচই হয়েছিল সেই আউট নিয়ে। সিদ্ধান্তটা নিয়ে হারপার সম্প্রতি বলেছেন, ‘আমি প্রতিদিনই টেন্ডুলকারের আউটের সিদ্ধান্তটি নিয়ে ভাবি। এমন নয় যে সেটির কারণে আমার ভালো ঘুম হয় না বা আমি দুঃস্বপ্ন দেখি। আমি এখনো সিদ্ধান্তটি নিয়ে গর্বিত। আমি মনে করি, ভয় না করে নিয়ম অনুযায়ী সঠিক সিদ্ধান্তটিই সেদিন নিতে পেরেছিলাম।’
সেই সময়ে ক্রিকেট বিশ্বে পরিচিত মুখই ছিলেন হারপার। তিনি অবশ্য মনে করেন, টেন্ডুলকারকে দেওয়া আউটটি তাঁকে বিশ্বজোড়া পরিচিত দিয়েছে, ‘সেই সময়ে শচীন ভারতের অধিনায়ক ছিল। অধিনায়ক হিসেবে ম্যাচ শেষে সে যখন আমার পারফরম্যান্সের বিষয়ে আইসিসির কর্মকর্তাদের নোট দিয়েছিল, ওই আউটের বিষয়ে কিছু লেখেনি। তবে আমি মনে করতে পারি ওই আউটের কারণে হঠাৎ করেই বিশ্বের এক ষষ্ঠাংশ মানুষ আমার নাম জেনে গিয়েছিল। তবে তারা সম্ভবত আমাকে খুব উঁচুতে রাখেনি।’
সেই ম্যাচে ভারতের উইকেটকিপার ছিলেন এমএসকে প্রসাদ। ভারতের সাবেক এই নির্বাচকের সঙ্গে ২০১৮ সালে দেখা হয় হারপারের। অ্যাডিলেড টেস্টের সেই আউট নিয়ে কথাও হয় দুজনের। সে আলাপের বিষয়টি হারপার তুলে ধরেছেন এভাবে, ‘২০১৮ সালে অ্যাডিলেডে ভারত-অস্ট্রেলিয়া আরেকটি টেস্ট ম্যাচের সময় ভারতের সাবেক নির্বাচক এমএসকে প্রসাদের সঙ্গে আমার দেখা হয়েছিল। সে প্রথমেই আমাকে বলেছে, “শচীন বলেছিল সে আউট ছিল। আমারও সেটাই মনে হয়েছিল।”
হারপার অবশ্য প্রসাদকে বলেন, ‘আমি নিজেও এর আগে কখনো এমন আউট দেখিনি। তবে এখনো বিশ্বাস করি সিদ্ধান্তটি ঠিক ছিল।’

</p></br>
<hr size="8"width="990"color="red">

<b>২১ জুলাই</b>
<p><b><font size="5">টি-টোয়েন্টি বিশ্বকাপ স্থগিত</font></b></p>
<p align="center"><img src="Wc.png"width="400"height="400">
<p>এ বছর আর হচ্ছে না টি-টোয়েন্টি বিশ্বকাপ।এ বছর টি-টোয়েন্টি বিশ্বকাপ হবে না-এমন একটা আভাস আগে থেকেই ছিল। করোনা মহামারির বৈশ্বিক পরিস্থিতি এখন এ অবস্থায় আছে, তাতে এমন একটা বড় টুর্নামেন্ট আয়োজন করা অবাস্তব, এমন শঙ্কা ছিল খোদ স্বাগতিক অস্ট্রেলিয়ার ক্রিকেট বোর্ডেরই। শেষ পর্যন্ত হলো তা-ই। আজ আইসিসির এক সভা শেষে চুড়ান্তভাবে জানানো হয়েছে, এ বছর আর হচ্ছে না টি-টোয়েন্টি বিশ্বকাপ।
এ বছর ১৮ অক্টোবর থেকে ১৫ নভেম্বর পর্যন্ত টি-টোয়েন্টি বিশ্বকাপ হওয়ার কথা অস্ট্রেলিয়ায়। এরপর আগামী বছর আরও একটা টি-টোয়েন্টি বিশ্বকাপ হওয়ার কথা ভারতে। তবে করোনাভাইরাস পরিস্থিতির কারণে এ বছরের টুর্নামেন্টটা শেষ পর্যন্ত হবে কি না, এই প্রশ্নটা বড় হয়ে উঠেছিল গত কয়েক মাসে। আইসিসির চূড়ান্ত সিদ্ধান্ত নিতে কিছুদিন সময় চেয়েছিল। সেই সিদ্ধান্তটাই অবশেষে এসেছে কাল।
করোনা পরিস্থিতিতে স্থগিত হয়ে যাওয়া এই টুর্নামেন্টের ক্ষতি পুষিয়ে নিতে আইসিসির বড় ইভেন্টগুলোর সূচি নতুন করে ঠিক করা হয়েছে আজকের সভায়। নতুন সিদ্ধান্ত অনুযায়ী এ বছরের টি-টোয়েন্টি বিশ্বকাপটা হবে আগামী বছর অক্টোবর-নভেম্বরে, ১৪ নভেম্বর ২০২১ ধরা হয়েছে ফাইনালের সম্ভাব্য তারিখ। এরপর পরের বছর (২০২২) একই সময় হবে আরও একটি টি-টোয়েন্টি বিশ্বকাপ, যেটির ফাইনাল হতে পারে ১৩ নভেম্বর।
আর ভারতে হতে যাওয়া ২০২৩ ওয়ানডে বিশ্বকাপ ফেব্রুয়ারি-মার্চ থেকে সরিয়ে নেওয়া হয়েছে ওই বছর অক্টোবর নভেম্বরে। ওই টুর্নামেন্টের ফাইনাল হবে ২৬ নভেম্বর।

</p></br>
<p align="center"><img src="soumya.png"width="400"height="400">
<p><b><font size="5">মাঠে ফিরতে চেয়েই সৌম্য শুনলেন দুঃসংবাদ</font></b></p>
<p>মাঠে ফিরতে মরিয়া সৌম্য সরকার। কিন্তু সেটা আপাতত হচ্ছে না। টিভিতে চোখ রাখছিলেন ওল্ড ট্রাফোর্ডে ইংল্যান্ড–ওয়েস্ট ইন্ডিজ টেস্টে। ছবি: ফেসবুকআজকেই ফেসবুকে পোস্টটা দিলেন সৌম্য সরকার, আর আজই কি না শুনলেন দুঃসংবাদটা!

ঢাকায় নিজের বাসার বসার ঘরে বসে ইংল্যান্ড-ওয়েস্ট ইন্ডিজ ওল্ড ট্রাফোর্ড টেস্ট দেখতে দেখতে সৌম্য ভাবছিলেন, কবে আবার ম্যাচ খেলবেন! ফেসবুক স্ট্যাটাসে সেটিই লিখলেন। সঙ্গে ছবি দিলেন, হাতে থাকা বলটাকে আলতো করে বাতাসে ছুড়ে দিয়ে টেলিভিশনে আনমনে দেখছেন ওল্ড ট্রাফোর্ড টেস্ট।

ফেসবুকে এই ছবি পোস্ট করার ঘণ্টা দুই পরই এই প্রতিবেদকের কাছে সৌম্য শুনলেন দুঃসংবাদটা। এশিয়া কাপ এবং দ্বিপাক্ষিক সিরিজগুলোর মতো স্থগিত হয়ে গেছে টি-টোয়েন্টি বিশ্বকাপও। শুনে সৌম্যের প্রশ্ন, ‘এখন তাহলে কী হবে ভাই! বিশ্বকাপ কি বাতিলই হয়ে গেল, নাকি পরে হলেও হবে?’
যখন শুনলেন এ বছর না হলেও এবারের বিশ্বকাপটা আগামী বছর হবে, কিছুটা যেন স্বস্তি পেলেন সৌম্য। তা ছাড়া করোনাভাইরাসের কারণে এই যে সব খেলা বন্ধ হয়ে আছে, সেটাকে এক দিক দিয়ে সমর্থনও করেন তিনি, ‘সবাই চায় খেলা হোক। হয়তো চাইলে এখন শুরুও করা যায়। কিন্তু সেটা করতে গিয়ে যদি করোনায় আক্রান্ত হতে হয়, তাহলে তা ঠিক হবে না। ধরুন প্রিমিয়ার লিগ শুরু হলো। এরপর একটা ক্লাবের কয়েকজন ক্রিকেটার আক্রান্ত হলো। তখন ওই ক্লাবটার কী হবে? ঝুঁকি নিয়ে কিছু না করাই ভালো। আমাদের দেশ তো আর ইংল্যান্ড নয় যে সবাই সব মেনে চলবে।’
ব্যক্তিগত জীবনে সৌম্য নিজেও ঝুঁকি এড়িয়ে চলছেন। করোনাভাইরাসের সময়টাতে ঢাকায় করার তেমন কিছু নেই। গাড়ি চালক, গৃহপরিচারিকাদের ছুটি দিয়ে দিয়েছেন যেন সবাই ঘরে থাকতে পারে। এরপর সস্ত্রীক চলে গেলেন সাতক্ষীরার বাড়িতে। একটা কাজে এক দিনের জন্য ঢাকায় এসে আজ আবার ফিরে যাবেন সাতক্ষীরায়।
বাড়িতে ফিটনেসের কাজগুলো নিয়মিত করলেও ব্যাটিং-বোলিং অনুশীলনের সুযোগ নেই। স্থানীয় কলেজ মাঠে একদিন অনুশীলন করতে গিয়ে কি অবস্থায় পড়েছেন, সেটা সৌম্যের মুখ থেকেই শুনুন, ‘ভেবেছিলাম একটু ব্যাটিং করব। কিন্তু একদিন গিয়েই আর যাইনি। ওখানে তো খোলা মাঠ। সব মানুষ ভিড় করে থাকে। এটা আরও ঝুঁকিপূর্ণ।’
কাল থেকে মিরপুরে অনুশীলন শুরু করেছেন মুশফিকুর রহিম-মোহাম্মদ মিঠুনরা। এটা দেখে সৌম্যও ভাবতে শুরু করেছেন তাদের সঙ্গে যোগ দেবেন কি না, ‘ভাবছি শুরু করব কি না। তার আগে আরও কয়েকটা দিন দেখি।’

</p><br>

<hr size="8"width="990"color="red">
<b>২০ জুলাই</b>
<p><b><font size="5">নতুন গতি তারকা পেয়ে গেছে অস্ট্রেলিয়া?</font></b></p>
<p align="center"><img src="meredith.png"width="400"height="400">
<p> প্যাট কামিন্স ও মিচেল স্টার্ক। যেকোনো সংস্করণে অস্ট্রেলিয়ার পেস আক্রমণের ভরসা। টেস্ট ক্রিকেট হলে সেখানে জশ হ্যাজলউডের নামটাও যোগ হয়। ব্যস, এটুকুই। প্রতিপক্ষের ব্যাটসম্যানদের মনে ভয় জাগানোর মতো আর কোনো পেসার ইদানিং দেখাতে পারছে না অস্ট্রেলিয়া। রাইলি মেরেডিথকে দলে ডেকে সে আক্ষেপ দূর করতে চাইছে অস্ট্রেলিয়া।
ইংল্যান্ডের বিপক্ষে সম্ভাব্য সিরিজের জন্য প্রাথমিক দলে ডাক পেয়েছেন তাসমানিয়ার এই ফাস্ট বোলার। ২৪ বছর বয়সী এই পেসার এই প্রথম ডাক পেলেও তাঁর গুণমুগ্ধের তালিকায় আছেন অনেক রথি-মহারথী। শেন ওয়ার্ন তো বেশ আগ থেকেই তাঁকে চাইছেন দলে। এক সময় গতি দিয়ে প্রতিপক্ষের ব্যাটসম্যানের মনে আতঙ্ক সৃষ্টি করা ব্রেট লি ও মিচেল জনসনও মেরেডিথকে অস্ট্রেলিয়া দলে দেখতে চান।
ব্রেট লি ও জনসন তা চাইতেই পারেন। শন টেইট ও এ দুজনের পর অস্ট্রেলিয়ার হয়ে গতির ঝড় তোলার দায়িত্ব নিয়েছেন স্টার্ক ও কামিন্স। কিন্তু চোট থেকে নিজেকে রক্ষা করার জন্য কামিন্সও গতি কমিয়ে ফেলেছেন। তাঁকে ইদানিং ১৪০ কিলোমিটার পার করতে খুব কমই দেখা যায়। স্টার্কই সবেধন নীলমনি। মাঝে কিছুদিন বিলি স্টেনলেককে দিয়ে পরীক্ষা চালিয়েছিল অস্ট্রেলিয়া। কিন্তু সাড়ে ৬ ফুটের বেশি উচ্চতার স্টেনলেককে দিয়ে সাফল্য পায়নি তারা। ঝাই রিচার্ডসন অমিত প্রতিভা নিয়ে হাজির হলেও বিশ্বকাপের আগে চোট পেয়ে ফর্ম হারিয়েছেন। তাই মেরেডিথকেই নতুন ভরসা মানছে অস্ট্রেলিয়া।
গতি ভালোই আছে মেরেডিথের। ঘন্টায় ১৫২ কিলোমিটার গতিতে বল করতে পারেন। সে সঙ্গে বল তুলতে পারেন এবং দেরিতে সুইংও পান। গুড লেংথে পড়া তাঁর এক বলের গতি ও লেট সুইংয়ে বিভ্রান্ত হয়ে মার্কাস স্টয়নিসের মাথায় আঘাত পাওয়ার ভিডিও ক্রিকেট অস্ট্রেলিয়া ফলাও করে প্রচার করেছে। গত মৌসুমে চারদিনের মধ্যে স্টিভ স্মিথকে দুবার ও ডেভিড ওয়ার্নারকে একবার আউট করার পর ওয়ার্নার তো তখনই মেরেডিথকে জাতীয় দলের জন্য প্রস্তুত বলে ঘোষণা দিয়েছিলেন।
বাউন্সারে প্রতিপক্ষকে ঘাবড়ে দেওয়ার ইচ্ছার কথা লুকাতে চান না এই ফাস্ট বোলার, 'যখনই কেউ বাউন্ডারি মারে আমি এটা করি। মাঝে মাঝেই আমার আগ্রাসন বেড়িয়ে পড়ে, তবে অন্যদের মতো অত বাজেভাবে না। আমি চেষ্টা করি নিজেকে শান্ত রাখতে। খেলার মাঝে স্বাভাবিকভাবেই আগ্রাসন চলে আসে। আমি শুধু চেষ্টা করি নিজেকে নিয়ন্ত্রণের মধ্যে রাখতে।'
গতি আর বাউন্সে সতীর্থেরই সর্বনাশ করার রেকর্ড আছে মেরেডিথের। অনুশীলনে জর্ডান স্লিকের কবজি ভেঙে দেওয়ায় একমাস বাইরে ছিলেন স্লিক। এজন্য দুঃখিত হলেও মাঠে ও অনুশীলনে শত ভাগ দেওয়া থেকে নিজেকে আটকাতে চান না এই ফাস্ট বোলার।
দেখা যাক চূড়ান্ত দলে জায়গা করে নিতে পারেন কি না মেরেডিথ।


</p></br>
<p align="center"><img src="gambhir.png"width="400"height="400"></p>
<p><b><font size="5">'ব্যাটসম্যান গম্ভীরকে পছন্দ, মানুষ গম্ভীরের সমস্যা আছে'</font></b></p>
<p>ভারত-পাকিস্তান ওয়ানডে ম্যাচ। সে ম্যাচে উত্তপ্ত বাক্য বিনিময় হয় দুজনের। এরপর থেকেই তাঁদের সাপে-নেউলে সম্পর্ক। তা টিকে আছে ব্যাট তুলে রাখার পরও। বুঝতেই পারছেন গৌতম গম্ভীর ও শহীদ আফ্রিদির কথা বলা হচ্ছে।
বরাবরের মতো আবারও গম্ভীরকে এক হাত নিলেন আফ্রিদি। সেটি মানুষ গম্ভীর, তবে ব্যাটসম্যান গম্ভীরকে পছন্দই করেন পাকিস্তানের সাবেক অলরাউন্ডার। এ কথা আফ্রিদি বলেছেন পাকিস্তানের সংবাদকর্মী জয়নব আব্বাসকে দেওয়া সাক্ষাৎকারে, 'ক্রিকেটার ও ব্যাটসম্যান হিসেবে তাঁকে সব সময় পছন্দ করে এসেছি। কিন্তু মানুষ হিসেবে সে মাঝে মাঝে এমন কিছু বলে এবং এমন কিছু করে, যাতে মনে হতে বাধ্য তার সমস্যা আছে। তার ফিজিও সে কথা আগেই বলেছে।'
ভারতের সাবেক এ ওপেনারের ক্যারিয়ারে জাতীয় দলের ফিজিও ছিলেন প্যাডি আপটন। গম্ভীর সম্পর্কে প্যাডি তাঁর বইয়ে লিখেছেন, 'মানসিক শক্তিয়ে আমি যাদের সঙ্গে কাজ করেছি তাদের মধ্যে সে ছিল অন্যতম দুর্বল এবং সব সময় (মানসিকভাবে) নিরাপত্তাহীনতায় ভুগত।' ভারত জাতীয় দলের সঙ্গে ২০০৯ থেকে ২০১১ পর্যন্ত কাজ করা প্যাডি জানিয়েছেন, সেঞ্চুরি করে আউট হয়েও গম্ভীর নাকি কষ্ট পেতেন, ভুগতেন মানসিক যন্ত্রণায়।
প্যাডির বইয়ে এমন মন্তব্যের জবাবে গম্ভীর বলেছিলেন, 'আমি সব সময় নিজেকে এবং ভারতকে বিশ্বসেরা দল হিসেবে দেখতে চেয়েছি। এ জন্য ১০০ করেও সন্তুষ্ট হতে পারিনি, প্যাডির বইয়ে যে কথা বলা হয়েছে। এখানে আমি খারাপ কিছু দেখি না।'
গম্ভীরের আচরণগত সমস্যা নিয়ে এর আগেও মন্তব্য করেছেন আফ্রিদি। এর জবাবে ভারতের সাবেক ওপেনারের কথাগুলো অবশ্য বেশ তীর্যক ছিল, 'তুমি হাসালে! তবে আমরা এখনো পাকিস্তানিদের চিকিৎসার জন্য ভিসা দেই। আমি নিজে তোমাকে মনোবিদের কাছে নিয়ে যাব।'
</p></br>

<hr size="8"width="990"color="red">

<b>১৯ জুলাই</b>
<p><b><font size="5">অল্পের জন্য উইজডেনের অনূর্ধ্ব-২৫ টেস্ট দলে নেই মিরাজ</font></b></p>
<p align="center"><img src="miraz.png"width="400"height="400">
<p>অল্পের জন্য উইজডেনের অনূর্ধ্ব-২৫ টেস্ট দল থেকে বাদ পড়েছেন মেহেদী হাসান মিরাজ। বিশ্বের ২৫ বছর বা তার কম বয়সী ক্রিকেটারদের মধ্য থেকে সেরা টেস্ট একাদশ বেছে নিয়েছে ক্রিকেটের বাইবেলখ্যাত সাময়িকী উইজডেন। একাদশ তো ঘোষণা করেছেই, যাঁরা তাঁদের বিবেচনায় থাকলেও অল্পের জন্য জায়গা পাননি, তাঁদের নামও জানিয়ে দিয়েছে উইজডেন। সেখানেই এল বাংলাদেশের অফস্পিনার মেহেদী হাসান মিরাজের নাম।

তালিকায় দ্বিতীয় স্থানেই আছে অলরাউন্ডার মেহেদী হাসান মিরাজের নাম। বাদ পড়াদের তালিকার প্রথমে আছেন টেস্ট অভিষেকেই ওয়েস্ট ইন্ডিজের বিপক্ষে ১৩৪ রান করা ভারতের ২০ বছর বয়সী ব্যাটসম্যান পৃথ্বী শ। এরপরই আছেন মিরাজ। রশিদ খানকে মূল দলে জায়গা দিতেই তাঁকে বাদ দিতে হয়েছে বলে জানিয়েছে উইজডেন।
নির্ভুল লাইন লেংথই মিরাজের মূল অস্ত্র। বিশেষ করে পিচে যদি স্পিনারদের জন্য বিন্দুমাত্র সাহায্য থেকে থাকে, মিরাজ হয়ে ওঠেন অনবদ্য। বয়স ১৯ ছোঁয়ার আগেই টেস্ট দলে ঢোকেন। অভিষেক হয়েছিল চট্টগ্রামে। ইংল্যান্ডের বিপক্ষে অভিষেক টেস্টেই বাজিমাত, প্রথম ইনিংসেই ৬ উইকেট! সেই টেস্টটা বাংলাদেশ জয়ের সম্ভাবনা জাগিয়েও ২২ রানে হেরে যায়।
ঢাকায় দ্বিতীয় টেস্ট পুরোটাই মিরাজময়। দুই ইনিংসে ৬টি করে উইকেট তাঁর, বাংলাদেশ প্রথমবারের মতো টেস্টে হারায় ইংল্যান্ডকে! দুই টেস্টের সেই সিরিজে মিরাজ পেয়েছিলেন ১৯ উইকেট। ২২ বছর বয়সী মিরাজ ২২ টেস্টে এরই মধ্যে নিয়েছেন ৯০ উইকেট। আর মাত্র ১০টা উইকেট পেলেই চতুর্থ বাংলাদেশি বোলার হিসেবে টেস্টে ১০০ উইকেটের মাইলফলক ছোঁবেন। এখন পর্যন্ত মিরাজের সেরা পারফরম্যান্স ৫৮ রানে ৭ উইকেট।
তাঁকে নিয়ে উইজডেন লিখেছে, ‘অভিষেক সিরিজে ইংল্যান্ডের বিপক্ষে তাঁর ঘূর্ণিজাল ছড়িয়ে, দুই টেস্টে ১৯ উইকেট নিয়ে তাঁর আগমনের প্রায় চার বছর হয়ে গেছে। (উইজডেনের দলে) রশিদ খান, যাঁকে বিচারক প্যানেল দলে পাঁচ জনের বোলিং আক্রমণে স্বাধীনতা দিতে চেয়েছে, তাঁর কাছে অল্প ব্যবধানে হেরে গেছেন মিরাজ। মাত্র ২২ বছর বয়স তাঁর, এরই মধ্যে দুবার ম্যাচে ১২ উইকেট পেয়েছেন, চতুর্থ বাংলাদেশি হিসেবে টেস্টে ১০০ উইকেটের মাইলফলকে পৌঁছানোর আর মাত্র দশ উইকেট দূরত্বে তিনি।’
মিরাজ আর শ ছাড়াও বাদ পড়াদের মধ্যে আরও আছেন পাকিস্তানের নাসিম শাহ, ওয়েস্ট ইন্ডিজের আলজারি যোশেফ, দক্ষিণ আফ্রিকার লুঙ্গি এনগিডি, আফগানিস্তানের ইব্রাহিম জাদরান, ওয়েস্ট ইন্ডিজের শিমরন হেটমায়ার, শ্রীলঙ্কার লাসিথ এমবুল্দেনিয়া, অস্ট্রেলিয়ার ঝাই রিচার্ডসন ও ভারতের কুলদীপ যাদব।
আর দলে কারা সুযোগ পেয়েছেন? পরিচিত সব নামই সেখানে। অধিনায়ক পাকিস্তানের বাবর আজম। দলটা দেখে নিন:
উইজডেনের অনূর্ধ্ব-২৫ বিশ্ব টেস্ট একাদশ: এইডেন মার্করাম (দক্ষিণ আফ্রিকা), ডম সিবলি (ইংল্যান্ড), কুশল মেন্ডিস (শ্রীলঙ্কা), বাবর আজম (পাকিস্তান)—অধিনায়ক, ওলি পোপ (ইংল্যান্ড), ঋষভ পন্ত (ভারত)—উইকেটকিপার, স্যাম কারেন (ইংল্যান্ড), রশিদ খান (আফগানিস্তান), জফরা আর্চার (ইংল্যান্ড), কাগিসো রাবাদা (দক্ষিণ আফ্রিকা) ও শাহিন শাহ আফ্রিদি (পাকিস্তান)।

</p></br>
<p align="center"><img src="stokes.png"width="400"height="400">
<p><b><font size="5">বৃষ্টি কঠিন করে দিল স্টোকসদের কাজটা</p>
<p>বৃষ্টিতে ভেসে গেল ওল্ড ট্রাফোর্ড টেস্টের তৃতীয় দিন। বাকি দুদিনে ওয়েস্ট ইন্ডিজের ১৯ উইকেট নেওয়া কঠিন মনে করছেন বেন স্টোকস।
সাউদাম্পটনে হারার পর ইংল্যান্ডের সামনে সুযোগ এসেছিল ওল্ড ট্রাফোর্ড টেস্ট জিতে সিরিজে সমতা ফেরানোর। সেই পথে বেশ কিছুটা এগিয়েও ছিল ইংল্যান্ড। কিন্তু বৃষ্টি এসে এখন কাজটা কঠিন করে দিল জো রুট-বেন স্টোকসদের। ক্রিকেটের চিরশত্রু বৃষ্টির কারণে আজ তৃতীয় দিনে একটি বলও গড়ায়নি ওল্ড ট্রাফোর্ডে। ম্যানচেস্টারের স্থানীয় সময় বিকেল ৪টার দিকে দিনটা পরিত্যক্ত ঘোষণা করেন আম্পায়াররা।
প্রথম ইনিংসে ইংল্যান্ড ৯ উইকেটে ৪৬৯ রান করে ইনিংস ঘোষণার পর ওয়েস্ট ইন্ডিজ ১ উইকেটে তুলেছে ৩২ রান। ফলো অন এড়াতে আরও ২৩৮ রান দরকার। কিন্তু অতিথিদের ফলো অনে ফেলেও যে বাকি দুই দিনে ম্যাচ জেতা কঠিন হয়ে যাবে, সেটা স্বীকার করছেন প্রথম ইনিংসে ১৭৬ রানের দারুণ ইনিংস খেলা ইংলিশ অলরাউন্ডার বেন স্টোকস। বৃষ্টিবিঘ্নিত দিনের একফাঁকে স্কাই স্পোর্টসের সঙ্গে এক সাক্ষাৎকারে বলেছেন, ‘পরিস্থিতিটা আমাদের জন্য আদর্শ নয়। আবহাওয়া দেখে যা মনে হচ্ছে, আমাদের হয়তো বাকি দুই দিনে ১৯ উইকেট নেওয়ার চেষ্টা করতে হবে।’
কাল আরও ওভার বিশেক আগে ইনিংস ঘোষণা করে দিলে কিছুটা লাভ হতো কি না, সেই প্রশ্ন তুলেছেন অনেকে। তাতে হয়তো ওয়েস্ট ইন্ডিজের কয়েকটা উইকেট ফেলে চাপে রাখার সুযোগ পাওয়া যেত। স্টোকস অবশ্য সেই বিতর্কে গেলেন না। সিরিজের প্রথম টেস্টে জো রুটের অনুপস্থিতিতে ইংল্যান্ডকে নেতৃত্ব দিয়ে হারা বেন স্টোকস এখনই হাল ছাড়ছেন না, ‘উইকেটে কিছু আছে, যা এখন পর্যন্ত বোলারদের সাহায্য করেছে কিছুটা। আমাদের চেষ্টা থাকবে সেটা কাজে লাগানোর।’
আর এ জন্য নিজেদের বোলিং আক্রমণে আস্থা রাখতে চাইছেন ইংলিশ অলরাউন্ডার, ‘আমাদের যে বোলিং আক্রমণ, খেলা একবার শুরু হলে যেকোনো কিছুই সম্ভব।’

</p></br>

<hr size="8"width="990"color="red">
<b>১৮ জুলাই</b>
<p><b><font size="5">যে 'রেকর্ডে' হোল্ডারদের ওপরে শুধু বাংলাদেশ</font></b></p>
<p align="center"><img src="record.png"width="400"height="400">
<p>২০১৫ সালের অক্টোবর থেকে টেস্টে তিন বার টস জিতে ফিল্ডিং নিয়ে তিনবারই হেরেছে বাংলাদেশ।
'টসে জিতে ব্যাটিং নাও। যদি মনে কোনো দ্বিধা থাকে, তাহলে একটু ভাবতে পার। তারপর ব্যাটিং নাও।'
ডব্লিউ জি গ্রেসের কথাটা মানলেন না জেসন হোল্ডার। কাল ওল্ড ট্রাফোর্ডে টস জিতেই ক্রিকেটের অমর বুড়োকে কথা অমান্য করে ফিল্ডিং নিয়ে নিলেন ওয়েস্ট ইন্ডিজ অধিনায়ক। তাতে ওল্ড ট্রাফোর্ডকে ফিরে যেতে হলো সেই ১৯৯৩ সালে। ওই মাঠে যে এরপর গত ২৭ বছরে আর কোনো অধিনায়ক টস জিতে ফিল্ডিং নেননি।
৮১ রানে ইংল্যান্ডের প্রথম ৩ উইকেট তুলে নিয়ে অধিনায়কের সিদ্ধান্তকে ঠিক প্রমাণ করার দায়িত্বটা ভালোই পালন করছিলেন রোস্টন চেজ–আলজারি জোসেফরা। কিন্তু ম্যানচেস্টারের শেষ বিকেলে হোল্ডারের সিদ্ধান্তের যৌক্তিকতাকে প্রশ্নবিদ্ধ করে দিলেন ডম সিবলি ও বেন স্টোকস। আর কোনো উইকেট না হারিয়েই ইংল্যান্ড দিন শেষ করেছিল ২০৭ রানে।
জেসন হোল্ডার অবশ্য টস জিতলে ফিল্ডিং নেওয়াটাই ভালো মনে করেন আজকাল। ২০১৯ সালের শুরু থেকে সর্বশেষ যে ছয় টেস্টে টস জিতেছেন তার পাঁচটিতেই প্রথমে ফিল্ডিং নিয়েছেন হোল্ডার। এর দুটিতে জিতেছে ওয়েস্ট ইন্ডিজ, হেরেছেও দুটিতে। এবার ওল্ড ট্রাফোর্ডে হার না জিত-কে এগিয়ে যাবে কে জানে!
হোল্ডার ওয়েস্ট ইন্ডিজের অধিনায়ক হয়েছেন ২০১৫ সালের অক্টোবরে। সেই সময় থেকে শুরু করে গত প্রায় পাঁচ বছরে ১১ বার টস জিতে ফিল্ডিং নিয়েছেন হোল্ডার। এই সময়ে ক্যারিবীয়দের চেয়ে টস জিতে বেশি ফিল্ডিং নিয়েছে শুধু একটি দল—নিউজিল্যান্ড। কিউইরা ওই ১৪ ম্যাচের ১০টিতেই জিতে অধিনায়কের সিদ্ধান্তের যৌক্তিকতাও প্রমাণ করেছে। কিন্তু ওয়েস্ট ইন্ডিজ? ওল্ড ট্রাফোর্ড টেস্টের আগে ১০ ম্যাচের মাত্র তিনটিতে জয় পাওয়া হোল্ডারের দল হেরেছে বাকি সাতটিতে।
এই সময়ে টেস্টে টস জিতে ফিল্ডিং নিয়ে হারার রেকর্ডে ওয়েস্ট ইন্ডিজের ওপরে আছে শুধু বাংলাদেশ। তিনটি টেস্টে এমন সিদ্ধান্ত নিয়ে প্রতিবারই প্রায়শ্চিত্ত করতে হয়েছে। তিন ম্যাচের দুটিই আবার ২০১৭ সালের দক্ষিণ আফ্রিকা সফরে। ওই সিরিজে বাংলাদেশের অধিনায়ক ছিলেন মুশফিকুর রহিম। তৃতীয় ঘটনা ২০১৮ সালে ওয়েস্ট ইন্ডিজ সফরে কিংস্টনে। এবার অধিনায়কের নাম সাকিব আল হাসান।
অন্যদিকে সাফল্যের বিচারে নিউজিল্যান্ডের ঠিক পরেই রাখতে হয় দক্ষিণ আফ্রিকাকে। চার ম্যাচে টস জিতে ফিল্ডিং নিয়ে তিনটিতেই যে জিতেছে প্রোটিয়ারা।
</p></br>
<p align="center"><img src="ganguly.png"width="400"height="400">
<p><b><font size="5">৪৮০০ কোটি রূপি গচ্ছা দেওয়ার মুখে ভারতীয় বোর্ড</font></b></p>
<p>কত বড় বিষয় নিয়ে আজ সভায় বসার কথা ভারতীয় ক্রিকেট নিয়ন্ত্রক সংস্থার (বিসিসিআই)। আইপিএলের ভাগ্য নির্ধারিত হতে পারে আজ। পাশাপাশি ভারতের ভবিষ্যত সফর পরিকল্পনা নিয়ে আলোচনা হবে। আলোচনা হওয়ার কথা ভারতে অনুষ্ঠিতব্য ২০২১ টি-টোয়েন্টি বিশ্বকাপ ও ২০২৩ ওয়ানডে বিশ্বকাপের কর রেয়াতের বিষয় নিয়ে যে বিসিসিআইয়ের সঙ্গে লেগেছে আইসিসির, সেটি নিয়েও। এখন আলোচ্যসূচিতে আরেকটি বিষয় সম্ভবত যোগ হয়ে গেল। বিসিসিআই যে ৪৮০০ কোটি রূপি গচ্ছা দেওয়ার মুখে!
২০১২ সালে আইপিএলের সাবেক ফ্র্যাঞ্চাইজি ডেকান চার্জার্সের ফ্র্যাঞ্চাইজি সত্ত্ব বাতিল করে বিসিসিআই। এতদিন পর মুম্বাইয়ের সুপ্রিম কোর্ট নিয়োজিত মধ্যস্থতাকারীর রায়, সেটি অবৈধ ছিল। সে কারণে এখন ডেকান চার্জার্সকে ক্ষতিপূরণ হিসেবে ৪৮০০ কোটি রূপি দেওয়ার নির্দেশ দেওয়া হয়েছে বিসিসিআইকে।
২০০৮ সালে যে আটটি দল নিয়ে মূলত শুরু হয়েছিল আইপিএল, তার একটি ছিল ডেকান ক্রনিকল হোল্ডিংস লিমিটেডের (ডিসিএইসএল) মালিকানাধীন ডেকান চার্জার্স। ২০০৯ সালে অস্ট্রেলিয়ান কিংবদন্তি উইকেটকিপার অ্যাডাম গিলক্রিস্টের অধিনায়কত্বে শিরোপাও জেতে। কিন্তু খেলোয়াড়দের বেতন ঠিকমতো না দেওয়াসহ নানা অভিযোগে ২০১২ সালে সেটির সত্ত্ব বাতিল করে বিসিসিআই। পাশাপাশি বিসিসিআই তখন এ-ও দাবি করে যে, ফ্র্যাঞ্চাইজিটি বিসিসিআইয়ের নীতিমালা ভেঙেছে। ডিসিএইচএল সে সময় ফ্র্যাঞ্চাইজিটি নিলামেও তোলারও চেষ্টা করেছে, কিন্তু পিভিপি ভেনচারসের কাছ থেকে একমাত্র বিডটি নাকচ করে দেয়। পরে বিসিসিআই ফ্র্যাঞ্চাইজিটিকে নিষিদ্ধ করে তাদের সব খেলোয়াড়কে নিলামে নিয়ে নেয়।
সত্ত্ব বাতিলের সিদ্ধান্তের বিরুদ্ধে ডিসিএইচএল তখন সুপ্রিম কোর্টের কাছে যায়। এর মধ্যে বোর্ড ততদিনে ফ্র্যাঞ্চাইজিটিকে আবার নিলামে তোলে। ফ্র্যাঞ্চাইজিটি পরে চেন্নাইভিত্তিক সংবাদমাধ্যম সান নেটওয়ার্কের কাছে বিক্রি করা হয়, যেটি এখন সানরাইজার্স হায়দরাবাদ নামে পরিচিত। সুপ্রিম কোর্ট ততদিনে অবসরপ্রাপ্ত বিচারক সিকে ঠাক্কারকে নিয়োগ দেন দুই পক্ষের মধ্যে মধ্যস্থতাকারী হিসেবে। এতদিন পর মধ্যস্থতাকারীর রায়ে জিতে গেছে ডিসিএইচএল।
আগামী সেপ্টেম্বরের মধ্যে ডিসিএইচএলকে ৪৮০০ কোটি রুপি পরিশোধ করতে বিসিসিআইকে নির্দেশ দেওয়া হয়েছে। বিসিসিআই এই রায়ের বিরুদ্ধে আবার আদালতে যাবে বলে ধারণা করা হচ্ছে।
</p></br>







